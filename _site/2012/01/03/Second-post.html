<p>摸鱼儿</p>

<p>辛弃疾</p>

<p>更能消几番风雨？ 匆匆春又归去。 惜春长怕花开早， 何况落红无数。 春且住。见说道、 天涯芳草无归路。 怨春不语。 算只有殷勤， 画檐蛛网， 尽日惹飞絮。</p>

<p>长门事， 准拟佳期又误。 蛾眉曾有人妒。 千金纵买相如赋， 脉脉此情谁诉？ 君莫舞，君不见、 玉环飞燕皆尘土！ 闲愁最苦。 休去倚危栏， 斜阳正在、 烟柳断肠处。</p>
<a href='/2012/01/03/Second-post.html#disqus_thread'>View Comments</a><div id='disqus_thread' /><script src='http://disqus.com/forums/[your-site-name]/embed.js' type='text/javascript' />